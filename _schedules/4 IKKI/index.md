# Programmeren voor IK en KI

## Studiewijzer<br><small>Herfst 2023 (proefversie)</small>

Dit vak volg je als je Informatiekunde of Kunstmatige Intelligentie studeert. We gaan bij dit vak niet uit van voorkennis van programmeren, maar we zullen alles vanaf de eerste stappen opbouwen. Heb je wel al ervaring, dan zul je er waarschijnlijk wat sneller doorheen gaan, maar tegelijk zal er ook een hoop nieuws zijn in de manier waarop wij programmeren!


## Docenten en assistenten

De vakcoördinator is Martijn Stegeman, en docenten zijn Jelle van Assema, Toon van Gelderen, Robin Langerak, Simon Pauw, Pieter Pierrot, Imane Tarrahi, Bas Terwijn en Frank Wildenburg. Zij geven het vak vorm en verzorgen de organisatie. Je kunt ze bereiken via e-mail op <pyprog@proglab.nl>.

Docenten zorgen voor persoonlijke begeleiding en afspraken. Elke groep heeft naast een docent ook nog twee studentassistenten om te helpen bij het maken van de opdrachten en huiswerk na te kijken en feedback te geven.


## Wat ga je leren

- **Module 1/2: Programmeren, variabelen en beslissingen.** Hier gaan we in op de beginselen van Python, en we introduceren je tot de specifieke manier van programmeren die we in deze cursus aanhouden.

- **Module 3/4: Herhalen en lijsten.** Bij deze module introduceren we lijsten, om data in op te slaan, en herhaling, waarmee je programma's kunt maken die data stap voor stap verwerken.

- **Module 5/6: Decompositie.** Hier ga je aan de slag met het maken van grotere programma's die opgedeeld zijn in meerdere functies.

- **Module 7/8: Simuleren.** Met je kennis van de vorige weken ga je programma's bouwen om problemen uit de "echte wereld" door te rekenen. Simuleren is de techniek die je hierbij gebruikt.

- **Module 9/10: Algoritmen.** Hier ga je kijken naar een aantal standaard-algoritmen die ontdekt zijn door computerwetenschappers. Met name zoek- en sorteeralgoritmen zijn cruciaal voor elke toepassing.

- **Module 11/12: Objecten.** In deze module ga je aan de slag met een geheel nieuwe manier van programma's ontwerpen, zodat je later ook overzicht kunt houden in veel grotere programma's.

- **Module 13/14: Data en files.** In de laatste module leer je een grotere datafile inlezen en analyseren. Je maakt kennis met technieken om de juiste data te extraheren uit zulke datafiles.


## Opdrachten en eindcijfer

Programmeren leer je door veel te oefenen. Je moet het bijbehorende boek lezen om goed op de hoogte te zijn van de theorie, maar vrijwel al het werk bij dit vak bestaat uit het maken van programmeeropdrachten.

1. Insturen van oplossingen voor de programmeeropdrachten. Elke week krijg je diverse programmeeropdrachten als huiswerk. Allemaal helpen ze jou om verschillende combinaties van Python-constructies goed toe te leren passen. De website voert na inleveren een automatische controle uit, niet inhoudelijk maar puur of je de opdrachten gemaakt hebt volgens specificatie.

2. Meedoen met oefeningen tijdens werkcolleges en insturen via de website (10% van eindcijfer). Het gaat hier om een combinatie van code reviews, oefenopdrachten en toetsjes. Aangezien de aanwezigheid verplicht is zul je een groot deel van dit cijfer binnenhalen. Mocht je onverhoopt afwezig zijn dan is er geen inhaalmogelijkheid.

3. Beoordeling code review (20% van eindcijfer). Drie keer is er een programma dat je nog eens uitgebreid gaat nalopen met een medestudent en opnieuw inleveren. Dit programma wordt dan nagekeken op inhoudelijke kwaliteit. Op basis van de derde review krijg je een cijfer voor dit onderdeel van het vak.

4. Beoordeling tentamen (70% van eindcijfer). Bij het tentamen ga je ook weer programma's schrijven, maar zonder gebruik van internet of voorbeelden. Daarnaast wordt beoordeeld in hoeverre je gebruik hebt gemaakt van de technieken die je bij dit vak kunt leren. Je moet minimaal een voldoende halen om het vak af te kunnen ronden. 


## Deadlines

Dit is een overzicht van de standaard-deadlines per week:

|              | deadline huiswerk | deadline verbeterde versie |
|--------------|-------------------|----------------------------|
| Module   1/2 | vr  3 nov  17:00  | wo 15 nov 17:00 (week 3)   |
| Module   3/4 | vr 10 nov  17:00  | -                          |
| Module   5/6 | vr 17 nov  17:00  | wo 29 nov 17:00 (week 5)   |
| Module   7/8 | vr 24 nov  17:00  | -                          |
| Module  9/10 | vr  1 dec  17:00  | wo 13 dec 17:00 (week 7)   |
| Module 11/12 | vr  8 dec  17:00  | -                          |
| Module 13/14 | vr 15 dec  17:00  | -                          |

Het doel van de deadlines is om te zorgen dat iedereen voldoende ver komt met de stof om het tentamen te kunnen halen. We gebruiken de deadlines ook om te kunnen ontdekken wie het nog moeilijk vindt of uitvalt.

Als je het programmeren moeilijk vindt, en het kost je veel tijd, dan is er ruimte om het schema aan te passen in overleg met je docent. Zie hieronder voor de mogelijke uitzonderingen.


## Minimumeisen en aanwezigheid

Hierboven zie je dat het eindcijfer bestaat uit code reviews en het tentamen. Daarnaast zijn er een aantal minimumeisen waar je aan moet voldoen om het vak te mogen halen:

- Elke week substantieel huiswerk maken en inleveren. Dit betekent dat je elke week zoveel mogelijk volgens de planning werkt, en dat de website je opdrachten heeft goedgekeurd. Red je het niet, dan moet je altijd in overleg met je docent om te kijken hoe je het beste verder kan.

- Bij alle werkcolleges en laptopcolleges aanwezig zijn. Je mag maximaal één werkcollege en twee laptopcolleges missen, om welke reden dan ook. Neem je een week "vrij" dan heb je dus geen ruimte meer om ziek te zijn. Te laat zijn betekent direct dat je een uur afwezig wordt gemarkeerd.

- Het tentamen voldoende maken. Je moet minimaal een 5,5 voor het tentamen halen om een eindcijfer te kunnen krijgen voor het vak.

Als je aan deze voorwaarden voldoet wordt een eindcijfer berekend volgens de eerder genoemde percentages. Verderop in deze studiewijzer vind je hoe de deelcijfers worden berekend.

### Uitzonderingen

Er zijn twee soorten uitzonderingen die gegeven kunnen worden, maar allebei alleen als er vooraf goede persoonlijke afspraken worden gemaakt! Uitzonderingen moeten altijd per mail bevestigd zijn.

Red je het niet met het tempo van de opdrachten? Ga dan in overleg met je docent. Als je wel voldoende tijd steekt in het vak, maar je vindt het gewoon best moeilijk, dan is het beter om niet te snel door te gaan. Met je docent kun je een alternatief plan maken. Kun je de docent niet meteen spreken, stuur dan een mail naar <pyprog@proglab.nl>.

Voor dit vak is aanwezigheid verplicht bij de werkcolleges en laptopcolleges waar jij bent ingedeeld. Als je een flink eind voorloopt, ga dan in overleg met je groepsdocent voor het aanvragen van een uitzondering. Blijf je zonder overleg weg, dan loop je uiteindelijk het risico dat je het vak daardoor niet meer kunt halen. Uitzonderingen worden *niet* kort vooraf gegeven. Stuur dus nooit een mail om te vragen of je morgen niet hoeft te komen, dat heeft geen zin.


## Beoordeling code review

Er zijn drie code reviews tijdens het vak.

**Review 1**

- In de les ga je samen met een andere student je uitwerkingen van een opdracht vergelijken en elkaar feedback geven.
- Na de review ga je jouw uitwerking verbeteren en daarna opnieuw inleveren. Daarbij beschrijf je welke veranderingen je hebt gedaan, en waarom.
- Voor je uitwerking, samen met het verslag, krijg je dan een indicatie voor een cijfer. Je krijgt er ook feedback bij voor de volgende review.

**Review 2**

- Je neemt je uitwerking van een bepaalde opdracht en je gaat deze alvast verbeteren op basis van wat je eerder geleerd hebt en je feedback van de eerste review.
- In de les ga je samen met een andere student je uitwerkingen van een opdracht vergelijken en elkaar feedback geven.
- Na de review ga je jouw uitwerking verbeteren en daarna opnieuw inleveren. Daarbij beschrijf je welke veranderingen je hebt gedaan, en waarom.
- Voor je uitwerking, samen met het verslag, krijg je dan een indicatie voor een cijfer. Je krijgt er ook feedback bij voor de volgende review.

**Review 3**

- Je neemt je uitwerking van een bepaalde opdracht en je gaat deze alvast verbeteren op basis van wat je eerder geleerd hebt en je feedback van de eerste review.
- In de les ga je samen met een andere student je uitwerkingen van een opdracht vergelijken en elkaar feedback geven.
- Na de review ga je jouw uitwerking verbeteren en daarna opnieuw inleveren. Daarbij beschrijf je welke veranderingen je hebt gedaan, en waarom.
- Deze derde keer krijg je een **definitief cijfer** voor de verbeterde uitwerking en een aantal feedbackpunten die je voor de toekomst kunt gebruiken bij het programmeren.

Voor de eerste twee reviews is geen inhaalmogelijkheid: de review moet op tijd worden ingeleverd zodat de groepsassistent op tijd kan nakijken. Voor de derde review wordt in de tentamenweek een inhaalmogelijkheid georganiseerd. Deze kan alleen bij hoge nood en in overleg gebruikt worden.


## Beoordeling tentamen

Tijdens het tentamen ga je aan de slag met een selectie van programmeervraagstukken. Aan jou de taak om deze te analyseren en een mooie oplossing te schrijven. De kennis en ervaring die je nodig hebt om dit te doen bouw je op tijdens het maken van de verschillende opdrachten in de cursus. Om te wennen aan de vorm van het tentamen doe je een oefententamen tijdens de werkcolleges.

Om een voldoende te halen moet je minstens een aantal programmeeropgaven goed opgelost hebben. Je kunt een hoger cijfer halen door meer opgaven op te lossen en de diverse Python-constructies toe te passen die we in de cursus hebben behandeld.

Om het vak te kunnen halen moet je het tentamen of hertentamen voldoende maken. Als je hertentamen doet zal het cijfer daarvan het eerdere cijfer vervangen (laatste cijfer telt).


## Boek

Voor de theorie gebruik je het boek **Practical Programming**, derde druk, van Paul Gries. Je kunt het aanschaffen als PDF via <https://pragprog.com/titles/gwpy3/practical-programming-third-edition/>. Je kunt het ook bestellen in de boekhandel.


## Ziekte en inhalen

Als je ziek bent dan meld je het in ieder geval meteen even aan je groepsdocent via e-mail <mailto:pyprog@proglab.nl>. Je hoeft het niet uitgebreid uit te leggen, maar wel meteen melden. Het contact hierover houden is het belangrijkste dat je kunt doen en een harde eis als je een uitzondering nodig hebt. Over het algemeen moet je ongeveer bij blijven om het vak goed te kunnen halen. Daarom de volgende richtlijnen:

- Ben je één of twee dagen ziek dan is dat geen probleem en kun je vaak nog inhalen. Kom je toch niet uit met de laatste opdracht van de week, dan bespreek je tijdens de vrijdagsessie altijd de stand van zaken met je docent.

- Heb je een medisch noodgeval en ben je hierdoor bijvoorbeeld een hele week uit de running? Dan bespreek je naderhand (zodra je weer iets kunt doen) met een docent hoe je dit kunt oplossen. Daarbij speelt natuurlijk ook mee hoe makkelijk het programmeren je af gaat en hoeveel energie je hebt om te steken in het inhalen. Op basis van al die informatie kijken we samen wat mogelijk is om bij te komen.

- Raak je helemaal uit tempo omdat je bijvoorbeeld toch teveel andere dingen te doen hebt of niet genoeg focus kan vinden? Het is belangrijk dat je dit snel bespreekt met de groepsdocent om te kijken wat je opties zijn. Soms laten studenten het vak vallen, maar andere studenten blijven het volgen om in ieder geval te oefenen voor de basiskennis. Stuur maar een [mailtje](mailto:pyprog@proglab.nl)!


## Samenwerken, plagiaat en fraude

Bij de wekelijkse huiswerkopdrachten is het niet de bedoeling om samen een oplossing te ontwikkelen. Je gaat het tentamen namelijk alleen halen als je leert zelfstandig te programmeren. Het maken van de opdrachten staat dus helemaal in het teken van oefenen, oefenen, oefenen. Je hebt de opdrachten hard nodig voor die oefening, dus verspeel het niet door naar een oplossing van iemand anders te kijken.

Toch is het zinvol om, als je vast zit, met medestudenten de opdracht door te spreken. Hoe moet je het aanpakken? Wat wordt er van je verwacht? Helemaal prima om dat soort vragen met medestudenten te bespreken. Je kunt bij de eerste opdrachten van de cursus ook samen opzetjes maken van de oplossing, zonder alles helemaal uit te spellen. Jouw taak is uitzoeken welke hulp je (nog) nodig hebt en wat je zelf al kan.

Het begin van leren programmeren is behoorlijk oncomfortabel. Het kan ronduit onprettig voelen. Maar dat betekent niet dat je moet opgeven en zeker niet dat jij het nooit zal leren! Geef jezelf de tijd en ruimte waarin het totaal niet lukt, en puzzel tot er misschien wel een keer iets lukt. En als het je toch teveel wordt (of liever iets eerder), stuur dan gerust een mailtje naar de docenten! We grijpen elke kans aan om je weer op de rails te krijgen.

De docenten proberen ook zelf studenten te vinden waar het nog niet zo lekker loopt. Als je opdrachten inlevert die je niet geheel zelf hebt gemaakt dan wordt het daarmee voor de docenten onmogelijk om goed beeld te hebben van je voortgang. We zullen dan denken dat het goed gaat terwijl het helemaal niet zo goed gaat. Kom je dan toch in de problemen, dan moet je echt zelf contact opnemen.

Omdat de opdrachten verder niet meetellen hoef je je geen zorgen te maken als je deze tekst te laat leest en toch opdrachten hebt ingeleverd waarbij je hulp hebt gekregen of tools als ChatGPT hebt gebruikt (dit geldt alleen bij dit vak, niet per se bij volgende vakken!). De bedoeling is wel dat je zonder kan, dus zeg het vooral tegen de docenten als je dit hebt gedaan. Dat is een goed begin van een gesprek. Want wat jij wil weten is: hoe kan ik leren zelfstandig programmeren? We helpen je daar graag bij.
