# Module 3: Collections

In de vorige modules ben je (weer) bezig geweest met conditionals, loops en functies. Als datatypes heb je int, float, bool gebruikt, strings voor bewerking van tekst, en list voor het opslaan van meerdere items.

In deze module introduceren we de resterende **collection types** van Python, die net als lists bedoeld zijn voor het opslaan van meerdere items in één variabele, maar op verschillende manieren gestructureerd zijn. Elk van deze types wordt op specifieke manieren ingezet in Python-programma's.

Dictionaries in Python worden gebruikt voor het vastleggen van **associaties** tussen elementen. Denk aan een lijst van namen en telefoonnummers. De dictionary maakt het mogelijk om, met eenvoudige syntax, een naam op te geven en een telefoonnummer te verkrijgen.

Sets in Python worden gebruikt voor het opslaan van **verzamelingen** gegevens. Net als bij wiskundige verzamelingen maakt de volgorde niet uit, en dat maakt dat een aantal operaties op sets zeer efficiënt zijn. Denk daarbij aan het bepalen wat de gemeenschappelijke elementen van twee sets zijn. Dit gaat veel sneller dan het bepalen van gemeenschappelijke elementen van twee lijsten.

Tuples in Python bevatten meerdere elementen, maar worden altijd als **één geheel** gebruikt. Heb je een tuple aangemaakt, dan kun je de elementen ook niet meer wijzigen. Dat maakt dat een tuple in een aantal scenario's het aangewezen type is om te gebruiken.

Tot slot is het mogelijk om collection types te combineren, in die zin dat je **structuren** bouwt voor het opslaan en eventueel makkelijk kunnen bewerken van data in het geheugen. Hiervoor moet je het memory model van Python goed begrijpen.

## Studiematerialen

| --------------------- | -------------------------------------------------------------------- |
| Opdracht              | Onderwerp                                                            |
| --------------------- | -------------------------------------------------------------------- |
| **Dicts/Tuples/Sets** | Uitleg en oefening met de collection types van Python                |
| **Memory**            | Uitgebreide uitleg over het memory model van Python                  |
| **Feestagenda**       | Oefenen met collections en het memory model                          |
| **Indexer**    | Een groter programma dat handig gebruik maakt van een paar collection types |
| **Schuifpuzzel**      | Een programma met een globale datastructuur                          |
| --------------------- | -------------------------------------------------------------------- |
